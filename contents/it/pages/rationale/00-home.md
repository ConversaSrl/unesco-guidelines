---
permalink: it-rationale-00-home.html
# guidelines-section: "guidelines"
# guidelines-background: "background-01.jpg"
title: Fondamenti per le linee guida
summary: "Nel contesto delle linee guida la ricerca (Thies, 2015), nonostante le tante differenze all'interno delle diverse comunità e tenendo presente l’unicità di ogni utente, ha rilevato una serie di caratteristiche generali delle persone poco qualificate e scarsamente alfabetizzate che usano la tecnologia.
Queste caratteristiche, che si articolano lungo sei piani, sono abbastanza ricorrenti da essere menzionate, e alcune sono anche applicabili al pubblico di riferimento."
# guidelines-step: "01"
# guidelines-next-step: "01"
# guidelines-next-label: "Vai alle linee guida"
# guidelines-next-link: en-guidelines-01-design.html
---


# Barriere che ostacolano l'inclusione digitale

Un risultato importante è dato dal fatto che quasi metà della popolazione mondiale è connessa a internet. Tuttavia c'è ancora molto lavoro da fare. Chi ha accesso al Web spesso non sfrutta appieno il suo potenziale.
Coloro che sono ancora offline, 4 miliardi di potenziali utenti, hanno un grosso divario rispetto a chi già beneficia delle opportunità del digitale. A livello globale, la popolazione offline è rurale, povera, anziana e femminile. Le persone offline hanno spesso un'istruzione limitata, un basso livello di alfabetizzazione (Sprague et al., 2014) e in genere lavorano in ambiti dove non sono necessarie qualifiche di sorta. Per aumentare l'inclusione digitale, sono necessarie strategie fondamentalmente diverse.

Esistono quattro principali ostacoli all'inclusione digitale (Schmida et al., 2017) che richiedono un approccio olistico: mancanza di infrastrutture, basso reddito e scarsa accessibilità, capacità limitate dell'utente e mancanza di incentivi all’utilizzo di strumenti online e tecnologie.

Sebbene sia fondamentale affrontare i primi due ostacoli, essi esulano in larga misura dal campo di applicazione delle linee guida. Si parla di capacità limitate riferendosi a 750 milioni di persone che non sanno leggere o scrivere (Montoya, 2017) e molti altri che sono semianalfabeti. Oltre alla scarsa alfabetizzazione, la maggior parte degli adulti nei Paesi a basso e medio reddito non possiede nemmeno le capacità e le competenze digitali di base (UNESCO, 2017). In tutta l'Africa, sette persone su dieci che non usano internet dicono di non sapere come fare. (Banca mondiale, 2016). Anche in Europa, il 19% degli adulti non è alfabetizzato e il 45% non possiede le capacità digitali di base necessarie per operare pienamente in una società moderna (OECD, 2016).

La carenza di incentivi è un altro fattore. Ciò comprende una limitata accettazione culturale e sociale dell’uso di Internet, una scarsa conoscenza e comprensione del medium, e un numero insufficiente di contenuti locali disponibili e pertinenti. 
Naturalmente le persone con scarsa alfabetizzazione e poco qualificate non costituiscono un gruppo omogeneo in quanto ognuno mostra conoscenze differenti. Tuttavia, è utile riconoscere le caratteristiche chiave di questo gruppo.
Mentre i principali ostacoli devono essere affrontati in modo olistico, per gli altri è necessario un duplice approccio: progettare contemporaneamente soluzioni digitali pertinenti e utilizzabili che comprendano l'intera gamma dei livelli di competenza degli utenti e lavorare anche per migliorare l'istruzione, l'alfabetizzazione e le competenze digitali degli utenti.




# Quali sono i motivi per concentrarsi su utenti poco qualificati e scarsamente alfabetizzati

Tre sono le ragioni principali per sviluppare l'inclusione digitale.

{% include two-columns-start.html %}

## Sostenere lo sviluppo dell'alfabetizzazione 

Nell'era digitale, più che mai, l'alfabetizzazione è il primo passo fondamentale nel percorso di apprendimento permanente per migliorare la qualità della vita, i mezzi di sussistenza e il lavoro. I Sustainable Development Goals (SDGs) dedicano una rinnovata attenzione all'importanza dell'alfabetizzazione con l’obiettivo di garantire che tutti i giovani e una sostanziale percentuale di adulti, uomini e donne, raggiungano l'alfabetizzazione e la capacità di calcolo entro il 2030 (goal 4.6). 
Per "ambiente alfabetizzato" si intendono i contesti, le condizioni e le opportunità particolarmente stimolanti e favorevoli all'acquisizione e all'uso delle competenze di alfabetizzazione (UNESCO-UIL, 2017). È importante considerare le soluzioni digitali come un arricchimento del contesto ambientale, poichè offrono opportunità di apprendimento e di alfabetizzazione. Si tratta della cosiddetta "componente dell'offerta" dell'ambiente alfabetizzato, che include anche il mondo della stampa e delle istituzioni come scuole, comunità e centri di apprendimento per adulti che sostengono lo sviluppo dell’alfabetizzazione.
Dal lato della domanda, se aggiungono valore alle vite delle persone attraverso il miglioramento dei mezzi di sussistenza, della comunicazione o persino dell’intrattenimento, le soluzioni digitali aumentano la motivazione ad apprendere le competenze di alfabetizzazione. L'uso della tecnologia può anche essere guidato da aspirazioni e pressioni sociali ad "essere online" e unirsi ai social network (GSMA, 2017b; De Reynal e Richter, 2016). Nel complesso, nell'Africa sub-sahariana le tecnologie digitali stanno diventando fattori significativi per arricchire l’ambiente alfabetizzato sia dal punto di vista della domanda sia dell’offerta (Easton, 2014).
Mentre le soluzioni digitali per persone con scarsa alfabetizzazione non sono sempre focalizzate sul apprendimento in quanto tale, queste contribuiscono a creare la domanda per acquisire tali abilità. Dove offrono contenuti testuali, questi ovviamente contribuiscono alla pratica dell’alfabetizzazione anche se in modo limitato. Quando le persone riescono a creare contenuti attraverso strumenti digitali risultano maggiormente coinvolte nel processo di alfabetizzazione, anche se dev'essere precisato che le soluzioni digitali non dovrebbero rimpiazzare gli strumenti tradizionali, compresi i supporti di stampa.

## Aumentare l’utilizzo e la diffusione della tecnologia

Gli utenti particolarmente esperti nell'utilizzo dei prodotti di tecnologia digitale mobile fanno un uso notevole delle connessioni e hanno una dimestichezza che li spinge a non limitarsi a gruppi di applicazioni, ma a preferire un uso il più ampio possibile di app e servizi per la telefonia mobile. Man mano che gli utenti diventano più abili digitalmente possono insegnare anche agli altri come usare la tecnologia, creando un effetto moltiplicatore che ne aumenta la diffusione (Donner et al., 2011). Quindi, aumentare le competenze offre l'opportunità di far crescere il coinvolgimento, di ampliare il numero di utenti e, se i servizi sono a pagamento o i dati generano entrate, di ricevere maggiori guadagni.

## Supportare lo sviluppo e inclusione

È stato dimostrato che le tecnologie digitali supportano risultati di ampio respiro in materia di sviluppo, come il contributo al miglioramento dell'assistenza sanitaria, dell'istruzione, dei mezzi di sussistenza e dell'impegno civico. Se è vero che il digital divide riguarda milioni di persone, vero è anche che le tecnologie digitali offrono la possibilità di favorire inclusione. Ad esempio quando le soluzioni digitali sono sviluppate per donne e utenti rurali, anche questi gruppi che sono tradizionalmente sfavoriti possono essere inclusi nella crescita di competenze e mezzi di sussistenza.
Inoltre, le competenze digitali sono sempre più richieste nei luoghi di lavoro di tutto il mondo. Nei paesi in via di sviluppo, in media un terzo dei lavoratori urbani utilizza le tecnologie sul lavoro (Banca mondiale, 2016) rendendo gli investimenti in queste competenze fondamentali anche per promuovere l'obiettivo di un lavoro dignitoso per tutti (SDG 8). In questo contesto, le Nazioni Unite hanno lanciato nel 2016 la Global Initiative on Decent Jobs to Youth al fine di aumentare gli interventi e l'impatto sull'occupazione giovanile, anche attraverso una mobilitazione di impegno globale a favore della promozione delle competenze digitali per i  [giovani](https://www.decentjobsforyouth.org/wordpress/wp-content/uploads/2017/11/Thematic-Plan-1-Digital-Skills.pdf).

{% include two-columns-end.html %}




# La teoria del cambiamento

Riconoscendo gli ostacoli che si frappongono a una maggiore inclusione digitale e i motivi per affrontarli da parte degli utenti scarsamente alfabetizzati e poco qualificati, l'UNESCO propone questa teoria del cambiamento:

![theories](/images/theories.png)


# Caratteristiche generali di persone poco qualificate e istruite tecnologicamente

Nel contesto delle linee guida la ricerca (Thies, 2015), nonostante le tante differenze all'interno delle diverse comunità e tenendo presente l’unicità di ogni utente, ha rilevato una serie di caratteristiche generali delle persone poco qualificate e scarsamente alfabetizzate che usano la tecnologia.
Queste caratteristiche, che si articolano lungo sei piani, sono abbastanza ricorrenti da essere menzionate, e alcune sono anche applicabili al pubblico di riferimento.

{% include two-columns-start.html %}

## Caratteristiche cognitive
### La scarsa alfabetizzazione non significa solamente non saper leggere.

La ricerca suggerisce che un basso livello di istruzione non permette lo sviluppo cognitivo necessario all’interazione con il digitale. Per esempio, gli utenti con scarse capacità di lettura possono avere difficoltà a eseguire ciò che apprendono da un ambiente all’altro, ad esempio mettere in pratica nella vita reale quello che hanno appreso da un video didattico online. 
In secondo luogo, potrebbero trovare la concettualizzazione e la gestione delle gerarchie di informazioni - come i menu delle app - più impegnativi di quanto non lo siano per gli utenti ben istruiti.

## Fiducia
### Gli utenti poco istruiti sono spaventati e scettici nei confronti della tecnologia. 

Non sorprende che gli utenti con scarse competenze non abbiano fiducia nell'uso dei dispositivi digitali. Spesso non usano la tecnologia per paura di danneggiarla, o di provare imbarazzo mostrando i propri limiti. In aggiunta a questo, quando capita che ne usufruiscano possono essere facilmente confusi da un'interfaccia (UI) solitamente progettata per utenti più esperti.
Inoltre, gli utenti scarsamente alfabetizzati possono non essere consapevoli di ciò che il digitale può offrire, quindi diffidano della tecnologia e dubitano che essa disponga di informazioni rilevanti per la loro vita.

## Aspetto sociale
### Gli utenti poco alfabetizzati non usano la tecnologia da soli. 

Le persone a basso reddito vivono spesso in comunità compatte: all'interno delle famiglie infatti i dispositivi sono frequentemente condivisi, il che incide sulla privacy dell’utente.
Le norme e le gerarchie sociali influenzano chi ha accesso alla tecnologia, in che modo le informazioni fluiscono tra i membri della comunità e su chi è giudicato più attendibile, quindi l'ecosistema intorno all'utente ha un forte impatto sull'utilizzo del digitale.
Allo stesso tempo, la vita comunitaria crea anche opportunità di apprendimento peer-to-peer o di gruppo. Quando le persone poco alfabetizzate usano dei dispositivi, potrebbe essere necessario coinvolgere intermediari di fiducia, o "infomediari" del linguaggio digitale, per farsi aiutare a leggere i messaggi, a navigare nell'interfaccia utente o a risolvere i problemi tecnici. Questi “infomediari” sono di solito i famigliari più giovani, i membri vicini alle comunità, persone che lavorano in istituzioni come biblioteche o centri comunitari.
La conseguenza è che il "target user" è davvero plurale perché comprende l’utente e tutte le persone che lo circondano. Le soluzioni digitali sono quindi per più utenti e spesso sono utilizzate in scenari di gruppo o mediati.


## Genere
### Gli utenti con scarsa alfabetizzazione sono divisi per genere.

I due terzi della popolazione analfabeta mondiale è costituita da donne (UNESCO-UIS, 2017). Esse generalmente usano i servizi mobile in minor quantità rispetto agli uomini (GSMA, 2017a), come avviene nel sud dell’Asia dove hanno il 38% in meno di probabilità di possedere un telefono cellulare ed è quindi più probabile che condividano le utenze. Oltre alle norme culturali, sociali o religiose che limitano l’accesso agli apparecchi tecnologici, anche il controllo da parte dei mariti aumenta il divario digitale di genere. In generale, quando si tratta di competenze digitali, le donne hanno l'1,6% di probabilità in più rispetto agli uomini di non utilizzare internet per mancanza di conoscenza (Worldwide Web Foundation, 2016). In breve, per gli utenti scarsamente alfabetizzati e con un reddito basso, la questione del genere è importante.


## Motivazione
### Gli utenti poco alfabetizzati sono guidati da motivazione e desiderio. 

Se un uso ottimale del digitale è spesso attribuibile a una buona interfaccia utente (UI), la ricerca ha dimostrato che la motivazione è un fattore trainante per il completamento dell'attività. Questo è vero per tutte le persone, ma risulta particolarmente rilevante quando l’esecuzione del compito è impegnativa. Ad esempio, nonostante una conoscenza tecnica minima, in India i giovani delle aree urbane, desiderosi di accedere a contenuti di intrattenimento, arrivano a compiere fino a diciannove passaggi per trasferire musica e video da telefoni a PC via Bluetooth. In termini di mezzi di sussistenza e sopravvivenza, il desiderio di vendere più raccolto, la voglia di crescere bambini più sani e più istruiti, la necessità di accedere a contributi pubblici o di richiedere un visto, sono le tipologie di motivazioni e aspirazioni che coinvolgono gli utenti con scarse competenze.


## Risorse
### Gli utenti scarsamente qualificati e alfabetizzati spesso hanno risorse limitate. 

Le persone con scarse competenze digitali e poco alfabetizzate che hanno un accesso limitato a Internet o una connessione inaffidabile, sono vincolati dai costi dei dati e utilizzano dispositivi di fascia bassa. 
Ogni aspetto sopra citato ha implicazioni sulla progettazione e sulla realizzazione di soluzioni digitali come viene approfondito nelle linee guida.

{% include two-columns-end.html %}
